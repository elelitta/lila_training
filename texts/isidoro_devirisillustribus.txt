digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De uiris illustribus urbis Romae

Isidorus

Correzione linguistica: Fabio Poncina

Codifica XML: Nadia Rosso

2018 digilibLT, Vercelli

Fonte: Carmen Codoñer Merino, El De viris illustribus urbis
Romae. Estudio y edición crítica, Salamanca 1964.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

I. Osius episcopus Cordubensis
II. Itacius Hispaniarum episcopus cognomento Clarus
III. Siricius Romanae urbis episcopus
IV. Paulinus presbyter
V. Proba uxor Adelphi proconsulis
VI. Iohannes Constantinopolitanus episcopus
VII. Sedulius presbyter
VIII. Possidonius Africanae prouinciae episcopus
IX. Primasius Africanus episcopus
X. Proterius Alexandrinus episcopus
XI. Paschasinus Siciliensis episcopus
XII. Iulianus cognomento Pomerius
XIII. Eugipius abba
XIV. Fulgentius Ruspensis episcopus
XV. Eucherius Galliensis episcopus
XVI. Hilarius Arelatensis episcopus
XVII. Apringius Pacensis Hispaniae episcopus
XVIII. Iustinianus imperator
XIX. Facundus Ermianensis episcopus
XX. Iustinianus Valentiae ciuitatis episcopus
XXI. Iustus Orgellitanus episcopus
XXII. Martinus Dumiensis Galliciae episcopus
XXIII. Auitus episcopus
XXIV. Dracontius episcopus
XXV. Victor Tunnunensis Africae episcopus
XXVI. Iohannes sanctus Constantinopolitanus episcopus
XXVII. Gregorius Papa Romanus
XXVIII. Leander Hispalensis episcopus
XXIX. Licinianus Carthaginiensis episcopus
XXX. Seuerus Malacitanus episcopus
XXXI. Iohannes Gerundensis episcopus
XXXII. Eutropius Valentinus episcopus
XXXIII. Maximus Caesaraugustanus episcopus
1. Osius Cordubensis ciuitatis episcopus scripsit ad sororem de
laude uirginitatis epistolam pulchro ac diserto comptam eloquio.
In Sardicensi etiam concilio quamplurimas ipse edidit sententias.
Hic autem post longum senium uetustatis, accersitus a Constantio
principe minisque perterritus, metuens ne senex et diues damna
rerum uel exilium pateretur, illico arrianae impietati consensit;
cuius quidem uitam, ut meruit, confestim exitus crudelis
finiuit. Nam post impiam, ut ait quidam, Osii praeuaricationem,
dum sanctus Gregorius Eliberritanus episcopus in Cordubensi urbe
iuxta imperiale decretum fuisset adductus ac minime uellet illi
communicare, commotus Osius dicit Clementino Constantii praefecto
uicario ut mitteret eum in exilio. At ille inquit: non audeo
episcopum in exilium mittere, nisi prius eum ab episcopatu
deieceris. Vt autem uidit sanctus Gregorius quod Osius uellet
dare sententiam, appellat Christum totis fidei suae uisceribus
exclamans: Christe Deus, qui uenturus es iudicare vivos et
mortuos, ne patiaris hodie humanam praeferri sententiam aduersus
me minimum seruum tuum, qui pro fide nominis tui ut reus
assistens expectaculum factus sum, sed tu ipse, quaeso, in causa
tua hodie iudica, ipse sententiam praeferre dignare per ultionem.
Non ego quasi metuens de exilio fugere cupio, cum mihi pro tuo
nomine nullum supplicium grave sit, sed ut multi praeuaricationis
errore liberentur, cum praesentem uiderint ultionem. His dictis,
ecce repente Osius, residens fastu quasi regalis imperii, cum
sententiam conaretur exprimere, os uertit distorquens pariter et
ceruicem, ac de sessu in terram eliditur, atque illico expirauit.

Tunc admirantibus cunctis, etiam Clementinus ille gentilis
expauit, et licet esset iudex, tamen timens ne in se simile
supplicium iudicaretur, prostrauit se ad pedes sancti uiri,
obsecrans ut sibi parceret, qui in eum diuinae legis ignoratione
peccasset, et non tam proprio arbitrio quam mandatus imperio.
Inde est quod solus Gregorius ex numero uindicantium integram
fidem, nec in fugam uersus est nec passus est exilium;
unusquisque enim timuit de illo ulterius iudicare.

2. Itacius Hispaniarum episcopus, cognomento et eloquio Clarus,
scripsit quemdam librum sub apologetici specie, in quo detestanda
Priscilliani dogmata et maleficiorum eius artes libidinumque
eius probra demonstrat: ostendens, Marcum quemdam Menpheticum,
magiae scientissimum, discipulum fuisse Manis et Priscilliani
magistrum. Hic autem cum Vrsatio episcopo ob necem eiusdem
Priscilliani cuius accusatores extiterant, ecclesiae communione
priuatus exilio condemnatur, ibique diem ultimum fungitur,
Theodosio maiore et Valentiniano regnantibus.

3. Siricius clarissimus pontifex et Romanae sedis antistes,
scripsit decretale opusculum, directum ad Eumerium Tarraconensem
episcopum: in quo inter alias ecclesiasticas disciplinas
constituit haereticorum baptisma nequaquam ab ecclesia
rescindenda. Reperimus et aliam eius epistolam ad diuersos
episcopos missam, in qua condemnat Iouinianum haereticum atque
Auxentium ceterosque eorum sequaces. Praefuit Romae annos
quattuordecim obiitque sub Theodosio et Valentiniano
imperatoribus.

4. Paulinus presbyter explicuit in benedictionibus patriarcharum
triplici intelligentiae genere libellum, satis succinta breuitate
compositum. Idem etiam, petente Augustino, conscripsit Ambrosii
uitam, signis florentem atque doctrinis et meritis apostolorum
non imparem. Siquidem et Constantius episcopus Germani uitam
contexuit obitumque Paulini Oranius edidit.

5. Proba uxor Adelphi proconsulis femina inter uiros
ecclesiasticos idcirco posita sola pro eo quod in laude Christi
uersata est, componens centonem de Christo uirgilianis coaptatum
uersiculis. Cuius quidem non miramur studium sed laudamus
ingenium. Quod tamen opusculum legitur inter apochryphas
scripturas insertum.

6. Iohannes Constantinopolitanae sedis episcopus, cognomento
Chrisostomus, cuius oratio et plurimam cordis compunctionem et
magnam suauiloquentiam tribuit, condidit iste graeco eloquio
multa et praeclara opuscula. E quibus utitur latinitas duos eius
de lapsis libellos scriptos ad quemdam Theodorum Iamentis et
exhortationibus plenos utpote illum a bona conuersatione
deiectum. Et quia monachi uitam cum eo in uno eodemque monasterio
exercuerat, ideo conuersationis ibi factae eum in libris ipsis
admonuit, prouocans eum ad propositum atque ostendens nulli
peccatori uel impio, si ad poenitentiam redeat, desperandum.

Legimus eiusdem etiam librum alium, cuius praenotatio est:
neminem posse laedi ab alio nisi a semetipso. Ad personam quoque
cuiusdam nobilissimae matronae Gregoriae reperitur opus eius
insigne de conuersatione uitae et institutione morum siue de
compugnantia uirtutum ac uitiorum. Est etiam et alius liber
eiusdem apud latinos de compunctione cordis. Alter quoque
scriptus ad quemdam Eutropium, cum palatio pulsus ad altarium
confugisset.

Multos praeterea composuit diuersosque tractatus, quos enumerare
perlongum est. Cuius quidem studii, etsi non omnia, tamen
quamplurima eloquentiae eius fluenta de graeco in latino sermone
translata sunt. Hic autem tertio decimo anno episcopatus sui,
discordia Theophili Alexandrini episcopi oppressus, fauentes
episcopi nostri Arcadio imperatori damnauerunt eum innocentem
atque ab episcopatu deiectum Pontu in exilium retruserunt.

7. Sedulius presbyter edidit tres libros dactilico heroico metro
compositos, quorum primus signa et uirtutes ueteris testamenti
potentissime resonat, reliqui uero gestorum Christi sacramenta
uel miracula intonant.

8. Possidonius Africanae prouinciae episcopus. Hic stilo
prosecutus est uitam sancti Augustini cuius etiam operi subiecit
indiculum scriptorum eius, enumerans quanta idem beatissimus
doctor scripserit, ubi plusquam quadringentorum librorum uolumina
supputantur. Homiliarum uero et epistolarum quaestionumque
infinitus modus ita ut pene uix possit quisquam articulo suo
aliena tanta scribere quanta ille proprio labore composuit.

9. Primasius Africanus episcopus composuit sermone scholastico de
haeresibus tres libros directos ad Fortunatum episcopum,
explicans in eis, quod olim beatissimus Augustinus in libro
haereseorum imperfectum, morte interueniente, reliquerat: in
primo namque ostendens, quid haereticum faciat, in secundo et
tertio digerens, quid haereticum demonstret.

10. Proterius Alexandrinae antistes ecclesiae scripsit epistolas
ad Leonem, Romanae sedis episcopum, de festiuitate paschali. Hunc
autem Leonis Augusti temporibus Dioscori haeretici succesores,
auctore Timotheo, seditione facta, crudelissime peremerunt,
ipsumque Timotheum sibi pro Alexandrino episcopo statuerunt.

11. Paschasinus Siciliensis episcopus, edidit unam paschalem
epistolam ad Leonem supradictum papam directam, in qua refert
paschalis mysterii his uerbis: "Est, inquit, possessio, quae
appellatur Meltinas, in montibus arduis ac siluis densissimis
constituta; illic perparua atque uili opera constructa ecclesia
est, in cuius baptisterio, nocte sacrosancta paschali baptizandi
hora, cum nullus canalis sit uel fistula nec aqua omnino uicina,
fons ex se repletur, paucisque qui fuerint consecratis, cum
deductorium nullum sit, ut uenerat aqua, ex se discedit". Claruit
sub Theodosio iuniore, Arcadii imperatoris filio.

12. Iulianus quidam, cognomento Pomerius, hic octo libros de
animae natura in dialogi more conscripsit. Quorum primus
continet, quid sit anima uel qualiter credatur ad Dei imaginem
facta. In secundo loquitur, utrum anima corporea an incorporea
sit. In tertio disserit, primo homini unde sit anima facta. In
quarto utrum noua anima sine peccato fiat, an peccatum primi
hominis ex illo propagata originaliter trahat. In quinto
describit, quae sit facultas animae. In sexto eloquitur unde sit
ea discordia qua carni spiritus uel caro spiritui aduersatur. In
septimo autem scribit de differentia uitarum ac mortium, uel
resurrectione carnis et animae et de eius resurrectione. In
octauo loquitur de his, quae in fine mundi futura sunt, uel de
questionibus quae solent de resurrectione proponi, siue de
finibus bonorum atque maIorum.

Hic tamen in secundo eiusdem operis libro, Tertulliani erroribus
consentiens, animam corpoream esse dixit, quibusdam hoc
fallacibus argumentis astruere contendens. Edidit etiam unum
libellum de uirginibus instituendis, alios quoque tres de futurae
uitae contemplatione, uel actuali conuersatione, necnon etiam de
uitiis atque uirtutibus.

13. Eugipius abba, hic ad quemdam Paschasium diaconum libellum de
uita sancti monachi Seuerini transmissum breui stilo composuit.
Scripsit etiam regulam monachis consistentibus in monasterio
sancti Seuerini, quam eisdem moriens quasi testamentario iure
reliquit. Claruit post consulatum Importuni iunioris, Anastasio
imperatore regnante.

14. Fulgentius Afer ecclesiae Ruspensis episcopus, in confessione
fidei clarus, in scripturis diuinis copiosissime eruditus, in
loquendo quoque dulcis, in docendo ac disserendo subtilis,
scripsit multa. E quibus legimus de gratia Dei et libero arbitrio
libros responsionum septem, in quibus Fausto Galliae Regiensi
urbis episcopo, pelagianae prauitati consentienti, respondens
obnititur eius profundam destruere calliditatem.

Legimus et eiusdem librum de Sancta Trinitate ad Felicem directum
notarium. Librum quoque regulae uerae fidei, et alium de
sacramento incarnationis Domini nostri Ihesu Christi. Extant et
duo eiusdem libri de ueritate praedestinationis ad episcopos
missi, in quibus demonstrat, quod gratia Dei in bonis uoluntatem
humanam praeueniat, et quod Deus quosdam praedestinationis suae
munere iustificans praeelegit, quosdam uero in suis reprobis
moribus occulto quodam iudicio derelinquit.

Est et liber altercationis eius, quo de fide cum Trasamundo rege
idem beatus Fulgentius disputauit. Ad Ferrandum quoque, ecclesiae
Carthaginiensis diaconum, unum de interrogatis quaestionibus
scripsit libellum. Inter haec composuit multos tractatus quibus
sacerdotes in ecclesiis uterentur. Plurima quoque feruntur
ingenii eius monumenta. Haec tantum ex pretiosis doctrinae eius
floribus carpsimus. Sors melior, cui delicias omnium librorum
eius praestiterit Dominus. Claruit sub Trasamundo rege wandalorum
Anastasio imperatore regnante.

15. Eucherius episcopus, elegans sententiis, ornatus in uerbis,
edidit ad Hilarium Arelatensem antistitem, heremi deserta
petentem, unum opusculum de laude eiusdem heremi, luculentissime
et dulci sermone dictatum, in quo opere laudamus doctorem etsi
pauca tamen pulchra dicentem. Breuitas enim, ut ait quidam, laus
est interdum in alia parte dicendi, in uniuersa eloquentia laudem
non habet.

16. Hilarius Arelatensis episcopus scripsit uitam parentis et
prodecessoris sui sanctissimi ac uenerabilis Honorati episcopi,
suaui ac praeclaro praedicatam eloquio.

17. Apringius ecclesiae Pacensis Hispaniarum episcopus, disertus
lingua et scientia eruditus, interpretatus est Apocalipsin
Iohannis apostoli, subtili sensu atque illustri sermone, melius
pene quam ueteres ecclesiastici exposuisse uidentur. Scripsit et
nonnulla quae tamen ad notitiam nostrae lectionis minime
peruenerunt. Claruit temporibus Theudi principis Gothorum.

18. Iustinianus imperator quosdam libros de incarnatione Domini
edidit, quos etiam per diuersas prouincias misit. Condidit quoque
et rescriptum contra Illiricianam sinodum et aduersus africanos
episcopos, in quo tria capitula damnare contendit, id est,
Theodori Mopsuesteni episcopi, dicta siue rescripta Theodoreti et
epistolam quae dicitur Hibae Edesseni episcopi.

19. Facundus Hermianensis ecclesiae episcopus, duodecim libros
pro defensione trium capitulorum scripsit, quorum stilo elicuit,
praefata tria capitula in proscriptione apostolicae fidei et
Chalcedonensis sinodi impugnatione fuisse damnata, id est,
epistolam Hibae Edesseni episcopi, ad Marim Persam directam, et
Theodorum Mopsuestenum episcopum, et Theodoreti Cyri episcopi
dicta. Claruit post consulatum Basilii anno decimo, regnante
Iustiniano imperatore.

20. Iustinianus ecclesiae Valentinae episcopus, ex quattuor
fratribus et episcopis eadem matre progenitis unus, scripsit
librum responsionum ad quemdam Rusticium de interrogatis
quaestionibus, quarum prima responsio est de Spiritu Sancto;
secunda est contra Bonosiacos, qui Christum adoptiuum et non
proprium dicunt; tertia responsio est de baptismo Christi, quod
iterare non licet; quarta responsio est de distinctione baptismi
lohannis et Christi; quinta responsio est, quia Filius sicut
Pater inuisibilis sit. Floruit in Hispaniis temporibus Theudi
principis Gothorum.

21. Iustus Orgellitanae ecclesiae episcopus et frater praedicti
Iustiniani, edidit libellum expositionis in Canticis Canticorum,
totum ualde breuiter atque aperte per allegoriarum sensum
discutiens. Huius quoque fratres Nebridius et Elpidius quaedam
scripsisse feruntur, quibus quia incogniti sumus magis reticenda
fatemur.

22. Martinus Dumiensis monasterii sanctissimus pontifex, ex
Orientis partibus nauigans Galliciam uenit, ibique conuersis ab
arriana impietate ad fidem catholicam Sueuorum populis regulam
fidei et sanctae religionis constituit, ecclesias informauit,
monasteria condidit, copiosaque praecepta piae institutionis
composuit.

Cuius quidem ego ipse legi librum de differentiis quattuor
uirtutum, et aliud uolumen epistolarum in quibus hortatur uitae
emendationem et conuersationem fidei, orationis instantiam,
elemosynarum distributionem, et super omnia cultum uirtutum
omnium pietatem. Floruit regnante Theodemiro rege Sueuorum,
temporibus illis, quibus Iustinianus in re publica et
Athanagildus in Hispaniis imperium tenuere.

23. Auitus episcopus, scientia secularium litterarum doctissimus,
edidit quinque libellos heroico metro compositos, quorum primus
est de origine mundi, secundus de originali peccato, tertius de
sententia Dei, quartus de diluuio mundi, quintus de transitu
maris Rubri. Scripsit et ad Fuscinam sororem de laude
uirginitatis librum unum pulcherrimo compositum et eleganti
epigrammate coaptatum.

24. Dracontius composuit heroicis uersibus Hexameron creationis
mundi, et luculente quidem compositeque scripsit.

25. Victor Tunnunensis ecclesiae Africanae episcopus. Hic a
principio mundi usque ad primum Iustini iunioris imperii annum
breuem per consules annuos bellicarum ecclesiasticarumque rerum
nobilissimam promulgauit historiam, laude et notatione illustrem
ac memoria dignam. Hic pro defensione trium capitulorum a
Iustiniano Augusto exilio in Aegypto transportatur.

Vnde rursus Constantinopolin euocatus, dum lustiniano imperatori
et Euthicio Constantinopolitanae urbis episcopo obtrectatoribus
eorumdem trium capitulorum resisteret, rursus in monasterio
eiusdem ciuitatis custodiendus mittitur, atque in eadem
damnatione, ut dicunt, permanens moritur.

26. Iohannes sanctae memoriae Constantinopolitanus episcopus,
natione Cappadox, uir inaestimabilis abstinentiae, et elemosynis
tantum largissimus, ut etiam zelo auaritiae aduersus eum
imperator Mauricius permotus, urbe pauperes pellendos ediceret.

Hic graeco eloquio edidit de sacramento baptismatis rescriptum ad
beatae recordationis dominum meum et praedecessorem Leandrum
antistitem, in quo nihil proprium ponit, sed tantummodo
antiquorum Patrum replicat de trina mersione sententias. Claruit
temporibus Mauricii principis, defunctusque est Augusto eodem
regnante.

27. Gregorius Papa Romanae sedis apostolicae praesul,
compunctione timoris Dei plenus et humilitate summus, tantoque
per gratiam Spiritus Sancti scientiae lumine praeditus, ut non
modo illi praesentium temporum quisquam doctorum, sed nec in
praeteritis quidem par fuerit unquam. Hic in exordio episcopatus
sui edidit librum regulae pastoralis directum ad lohannem
Constantinopolitanae sedis episcopum. In quo docet, qualis
quisque ad officium regiminis ueniat, uel qualiter dum uenerit
uiuere uel docere subiectos studeat. Idem etiam, efflagitante
Leandro episcopo, librum beati Iob mystico ac morali sensu
disseruit, totamque eius prophetiae historiam in triginta quinque
uoluminibus largo eloquentiae fonte explicuit. In quibus quidem
quanta mysteria sacramentorum aperiantur, quantaque sint in
amorem uitae aeternae morum praecepta uel quanta clareant
ornamenta uerborum, nemo sapiens explicare ualebit, etiam si
omnes artus eius uertantur in linguam.

Scripsit etiam et quasdam epistolas ad praedictum Leandrum, e
quibus una in eisdem libris lob titulo praefationis adnectitur;
altera eloquitur de mersione baptismatis, in qua inter cetera ita
scriptum est: Reprehensibile, inquit, esse nullatenus potest
infantem in baptismate mergere, uel semel uel ter, quando in
tribus mersionibus personarum Trinitas, et in una potest
Diuinitatis singularitas designari.

Fertur tamen idem excellentissimus uir et alios libros morales
scripsisse, totumque textum quattuor euangeliorum sermocinando in
populis exposuisse, incognitum scilicet nobis opus. Felix tamen
et nimium felix, qui omnium studiorum eius potuit cognoscere
dicta. Floruit autem Mauricio Augusto imperante, obiitque in ipso
exordio Phocati Romani principis.

28. Leander, genitus patre Seueriano, Carthaginiensis prouinciae
Hispaniae, professione monachus et ex monacho Hispaliensis
ecclesiae prouinciae Baeticae constitutus episcopus, uir suauis
eloquio, ingenio praestantissimus, uita quoque tantum atque
doctrina clarissimus, ut etiam fide eius atque industria populi
gentis Gothorum ab arriana insania ad fidem catholicam
reuerterentur. Hic namque in exilii sui peregrinatione composuit
duos aduersus haereticorum dogmata libros, eruditione sacrarum
scripturarum ditissimos, in quibus uehementi stilo arrianae
impietatis confodit ac detegit prauitatem; ostendens scilicet,
quid contra eosdem habeat catholica ecclesia uel quantum distet
ab eis religione uel fidei sacramentis.

Extat et laudabile eius opusculum aduersus instituta arrianorum,
in quo propositis eorum dictis, suas responsiones opponit.
Praeterea edidit unum ad Florentinam sororem de institutione
uirginum et contemptu mundi libellum, titulorum distinctionibus
praenotatum. Siquidem et in ecclesiasticis officiis idem non
paruo elaborauit studio: in toto enim psalterio duplici editione
orationes conscripsit, in sacrificiis quoque, laudibus atque
psalmis multa dulci sono composuit.

Scripsit et epistolas multas: ad Papam Gregorium de baptismo
unam, alteram ad fratrem, in qua praemonet, cuiquam mortem non
esse timendam. Ad ceteros quoque coepiscopos plurimas promulgauit
familiares epistolas, etsi non satis splendidas uerbis, acutas
tamen sententiis. Floruit sub Recharedo, uiro religioso ac
principe glorioso, cuius etiam temporibus mirabili obitu mortalis
uitae terminum clausit.

29. Licinianus Carthaginis Spartariae episcopus, in Scripturis
doctus, cuius quidem nonnullas epistolas legimus: de sacramento
denique baptismatis unam, et ad Eutropium abbatem, qui postea
Valentiae episcopus, plurimas. Reliqua uero industriae et laboris
eius ad nostram notitiam minime uenerunt. Claruit temporibus
Mauricii Augusti; occubuit Constantinopoli, ueneno, ut ferunt,
extinctus ab aemulis; sed, ut scriptum est: Iustus quacumque
morte praeoccupatus fuerit, anima eius in refrigerio erit.

30. Seuerus, Malacitanae sedis antistes, collega et socius
Liciniani episcopi, edidit libellum unum aduersus Vincentium,
Caesaraugustanae urbis episcopum, qui ex catholico in arrianam
prauitatem fuerat deuolutus. Est et alius eiusdem de uirginitate
ad sororem libellus, qui dicitur annulus, cuius quidem fatemur
cognouisse titulum, ignorare eloquium. Claruit temporibus
praedicti imperatoris, quo etiam et regnante uitam finiuit.

31. Iohannes, Gerundensis ecclesiae episcopus, natione Gothus,
prouinciae Lusitaniae Scallabi natus. Hic, cum esset adolescens,
Constantinopolim perrexit, ibique graeca et latina eruditione
nutritus, septimo demum anno in Hispanias reuersus est, eodem
tempore, quo incitante Leouigildo rege, arriana feruebat insania.
Hunc supradictum rex, cum ad nefandae haeresis credulitatem
compelleret, et hic omnino resisteret, exilio trusus, Barcinona
relegatus, per decem annos multas insidias et persecutiones ab
arrianis perpessus est.

Qui postea condidit monasterium quod nunc Biclaro dicitur, ubi
congregata monachorum societate, scripsit regulam ipsi monasterio
profuturam, sed et cunctis Deum timentibus satis necessariam.
Addidit et in libro Chronicorum ab anno primo Iustini iunioris
principatus usque in annum octauum Mauricii principis Romanorum,
et quartum Recharedi regis annum, historico compositoque sermone
ualde utilem historiam. Et multa alia scribere dicitur, quae ad
nostram notitiam non peruenerunt.

32. Eutropius, ecclesiae Valentinae episcopus, dum adhuc in
monasterio Sirbitano degeret et pater esset monachorum, scripsit
ad Papam Licinianum, cuius supra fecimus mentionem, ualde utilem
epistolam, in qua petit ab eodem, pro qua re baptizatis
infantibus chrisma, post haec unctio tribuatur. Scripsit et ad
Petrum, episcopum Ircauicensem, de districtione monachorum,
salubri sermone compositam epistolam et ualde monachis
necessariam.

33. Maximus, Caesaraugustanae urbis episcopus, multa uersu
prosaque componere dicitur. Scripsit et breui stilo historiolam
de iis quae temporibus Gothorum in Hispaniis acta sunt, historico
et composito sermone. Sed et multa alia scribere dicitur, quae
necdum legi.

<script>window.close();document.location.href='close.php';</script>